<article>
  <h2>Geslaagde burendag met feestelijke onthulling</h2>
  
  <p>
    De jaarlijkse Burendag op onze Zuidendijk was ook dit jaar een groot succes. Door de regen en kou kwamen buurtbewoners van jong tot oud samen in de keuken van voorzitter Inge op nr 283.
    Het hoogtepunt van de middag was de feestelijke onthulling van de gloednieuwe website, waarmee onze stichting een belangrijke stap zet richting een nog hechtere gemeenschap.
  </p>
  <p>
    De middag begon met koffie of thee, koekjes, pasteitjes en Indische kokostaart, meegebracht of zelf gebakken door verschillende bewoners.
    Nadat iedereen even bijgekletst was en we kennis gemaakt hadden met onze nieuwste buren van nr. 285, nam Inge in haar hoedanigheid als voorzitter het woord.
    Allereerst werden de overige nieuw benoemde bestuursleden Jenny (secretaris), Einar (penningmeester) en Maciej (ICT) voorgesteld, waarna Inge kort vertelde over de lopende zaken waar het bestuur zich momenteel mee bezig houdt.
    Aansluitend gaf Einar een korte toelichting op de financiën van de stichting.
  </p>
  <p>
    Rond twee uur werden het nieuwe logo en de website <a href="https://www.zuidendijk.nl" target="_blank">www.zuidendijk.nl</a> officieel gelanceerd.
    Met het verwijderen van het rode lint onthulde Maciej het mooie logo en de QR-code, waarmee alle aanwezigen meteen de website konden bekijken.
    De stichting biedt hiermee iets dat onze buurt ook online verbindt, zodat iedereen op de hoogte blijft, ook als men niet altijd fysiek aanwezig kan zijn.
  </p>
  <blockquote>
    “Het is fijn om zo’n centrale plek te hebben waar alles samenkomt,” zei één van de bewoners.
  </blockquote>
  <p>
    De stichting kijkt met trots terug op een geslaagde bijeenkomst en hoopt dat het goede contact op de dijk niet bij deze dag blijft, maar het hele jaar door wordt voortgezet.
  </p>

  <!-- Carousel using new modular convention -->
  <section carousel="burendag" carousel-count="4"></section>
  
</article>
